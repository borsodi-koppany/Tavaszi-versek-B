- Tavaszi éj
 
Feketefátylas ég alatt
Mezők és tornyok alszanak.
 
Alszik Milano, Moszkva, mind,
A vágyaink és bajaink.
 
De lenn az áldott föld alatt
A szent csírák nem alszanak.
 
Az örök erjedő erők,
Dúsan, vígan gerjednek ők.
 
Szívek hamvából ég fele
Nő, nő az Élet gyökere.
 
Örök törvény parancsa szól
S egy éj során száz hant alól
 
A sarj kikél s minden felett
Arany napunk is fölnevet!

- Tavasz előtt
 
Már sejtem őt, ha a lágy alkonyatban
A felhőt nézem, mely violaszínben
Valami távol muzsikára ballag
Egy ismeretlen rétre, messze innen.
 
Már sejtem őt, a kedves, ifjú szépet,
Ki eljövendő, de még szunnyad egyet,
Most készül bársony és smaragd zekéje
S a barna föld ölén dús haja serked.
 
Már néha sóhajtása száll s nyomába
Fölneszel avar ágyáról az erdő
S a jegenye, a komoly, ősi strázsa
Már tiszteleg felé, ki eljövendő.

- Tavasz-esti dal 

Sötétkék selymét
Az égi sátor
Kitárja – s csönd lesz
A végtelenség.

A messze élet
Itt zeng szívemben
S e zene békén
Az égre réved…

Ti régi esték,
Ti messzi vágyak:
Ma minden álom
És minden emlék.

Ma csillagokra
Néz már a vándor
Nyugodt, örök, bús,
Tenger rokonra…

Zenélj szelíden
Szent tavasz este
S mint a virágok,
Mély végtelenbe
Nyílj ki ma szívem!